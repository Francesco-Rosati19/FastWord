Silvio Berlusconi è stato un imprenditore e politico italiano, fondatore del gruppo Fininvest e di Forza Italia, quattro volte Presidente del Consiglio dei ministri della Repubblica Italiana. Soprannominato il Cavaliere, per aver ricevuto l'ordine al merito del lavoro nel 1977, si auto-sospese dalla Federazione Nazionale dei Cavalieri del Lavoro nel 2014, a seguito di una condanna penale. Dopo aver iniziato la sua attività imprenditoriale nel campo dell'edilizia, nel 1975 costituì la holding Fininvest e, nell'ambito di quest'ultima, nel 1993 la società di produzione multimediale Mediaset per la quale è maggiormente noto. Tramite Fininvest, acquisì altre partecipazioni significative tra cui il 30% di Banca Mediolanum, la maggioranza di Arnoldo Mondadori Editore, il Teatro Manzoni, l'AC Monza e, dal 1986 al 2017, l'AC Milan, di cui fu anche presidente.