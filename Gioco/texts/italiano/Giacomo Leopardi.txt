Giacomo Leopardi è un poeta cresciuto con i classici greci, latini e italiani, che conosce alla perfezione, ma è capace di andare oltre e di arrivare ad una sensibilità romantica, continuamente diviso tra il sentimento e la ragione. Non accetta, però, tutti i valori del Romanticismo: ad esempio, non crede che la poesia possa essere popolare, svolgere una funzione sociale, descrivere la realtà con un taglio sociologico orientato verso gli umili, gli ultimi. Soprattutto, rifiuta la visione romantica della storia, guidata da Dio: ha una posizione assolutamente atea. Del Romanticismo prende l’idea che il mondo sia una grande illusione, che l’unica cosa che conta sia la riflessione interiore, l’ascolto dei propri sentimenti e che l’eroismo sia il continuare a vivere. Vivere, anche se la vita non mantiene le promesse che fa, o che si crede che faccia. La vita, la natura, sono indifferenti alla felicità delle persone e, quindi, ogni persona che continua a vivere è un grande eroe.